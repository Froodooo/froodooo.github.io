---
layout: post
title: Muziek maken met Sonic Pi
date: 2022-11-13 15:21 +0100
image: /uploads/sonic-pi-connectivity.png
tags:
  - Software
  - Development
  - Music
  - Teach
---

Muziek maken en tegelijkertijd leren programmeren! Ben je op zoek naar een leuke context om leerlingen te leren programmeren, lees dan verder ([en gebruik deze korte les](https://docs.google.com/document/d/1CfW7Es0bmhpOZbDcbfZlSFFzfNdkEiN4/edit?usp=sharing&ouid=111672164020883678415&rtpof=true&sd=true))!

Als je voor het eerst leert programmeren, kan dat best lastig zijn. Zeker als je al die nieuwe concepten op een abstracte manier benaderd. Je kunt iemand namelijk uitleggen dat je data kunt opslaan in variabelen, of in lijsten, of in dictionaries. Om die concepten vervolgens te gaan gebruiken in combinatie met functies, classes en interfaces. Leuk hè? Of ben je al afgehaakt.

Gelukkig zijn er manieren om programmeren te leren in de context van iets anders. Bijvoorbeeld door digitale kunst te maken met Python Turtle of Processing. Of door iets anders dat ik recent heb ontdekt en enthousiast over ben: door met code muziek te maken!

![Sonic Pi](/uploads/sonic-pi-connectivity.png)

Eén van de hiervoor beschikbare gereedschappen is [Sonic Pi](https://sonic-pi.net/) (ontworpen door [Sam Aaron](https://www.linkedin.com/in/samaaron)). Variabelen kun je dan opeens gebruiken om muzieknoten in op te slaan. Lijsten komen tot leven met behulp van toonladders. En in een dictionary sla je toch gewoon akkoorden op? Zonder dat je het door hebt kun je met wat simpele beats al een hele hoop programmeerconcepten langs laten komen.

Dat heb ik dan ook gedaan tijdens een recente activiteitenweek op het [Petrus Canisius College (PCC)](https://www.pcc.nu/welkom#al). Met een drietal uitdagingen van bekende nummers en een heel klein beetje muziektheorie (niet veel meer dan logisch puzzelen en nadenken) kom je al een heel eind in één uurtje!